# La Casa dei Suoni
_Studi acustici di Marco Facondini sull'edificio teatrale_

Marco Facondini, oltre che grande amico e ottimo musicista, è stato  un raffinato esperto d'acustica che ha collaborato al restauro di alcuni dei più prestigiosi teatri d'Italia.

Qualche anno fa iniziò a lavorare ad un trattato sull'acustica del teatro all'italiana che, nei suoi primi intenti, avrebbe dovuto costituire la versione ampliata e approfondita di quanto già aveva iniziato a divulgare attraverso i suoi precedenti scritti. L'interesse per la materia e il desiderio di approfondirne scientificamente ogni aspetto espansero più del previsto i confini della ricerca e i tempi previsti per la sua conclusione.

Durante i propri studi, Facondini si appassionò al concetto di libera circolazione del sapere e più di una volta mi espresse la sua volontà di rilasciare quella che avrebbe dovuto essere la summa delle sue conoscenze attraverso un qualche tipo di licenza libera.

Dopo la sua scomparsa, avvenuta nel 2021, e con l'accordo dei suoi familiari ho iniziato un lavoro di riordino e curatela della vasta mole dei suoi appunti, perché il lavoro svolto fino ad allora non andasse perduto, ma potesse anzi venire diffuso nei modi auspicati dal suo autore.

Il mio primo intervento sui testi originali è stato quello di ricostruirne l'ordine di presentazione, dirimendo le varie versioni delle molte bozze presenti sui suoi hard disk.

Poi ho corretto alcuni occasionali refusi e ho cercato, per quanto possibile, di organizzare in modo congruo le note che, nelle versioni originali dei testi, a volte erano composte a pié di pagina e a volte comprese nel testo corrente, senza seguire alcun particolare metodo.

I riferimenti bibliografici sono stati ricostruiti ove possibile, mentre quelli a siti web sono stati direttamente resi interattivi, in considerazione della natura della pubblicazione.

In un appunto dell'autore ho trovato una nota che prevedeva questo titolo originale:

_L'acustica del Teatro all'Italiana - Parametri acustici, casi di studio: restauro e conservazione, misure e prove. Strutture del teatro: il palco, la buca d'orchestra, la sala, gli ambienti di servizio._

Anche immaginando un simile testo diviso tra titolo e sottotitolo credo che sarebbe stato giudicato un po' troppo lungo da qualsiasi editore, senza contare che comunque si tratta di un appunto preso all'inizio dei lavori e che lo studio dell'autore si è poi spinto ben oltre l'ambito del teatro all'italiana. Mi sono dunque preso la libertà di un titolo più sintetico e onnicomprensivo.

Il lavoro è in corso: i testi vengono progressivamente aggiunti, al termine della fase di prima revisione, in forma di file markdown su questo repository e sono contemporaneamente leggibili online a questo indirizzo, grazie all'integrazione di Github con [MkDOCS](https://www.mkdocs.org). Al termine dei lavori, il  testo completo sarà disponibile anche nei formati PDF ed ePUB.

Il lavoro è rilasciato sotto licenza _Creative Commons_ di tipo [_Attribution-NonCommercial 4.0 International (CC BY-NC 4.0)_](https://creativecommons.org/licenses/by-nc/4.0/?ref=chooser-v1). Questo significa che chiunque può copiare e ridistribuire questo lavoro, purché siano sempre citati correttamente gli autori ed il lavoro deerivato venga distribuito gratuitamente e con la medesima licenza, senza applicare a questa nesssuna restrizione. Maggiori informazioni direttamente sul file [LICENSE.md](LICENSE.md).




