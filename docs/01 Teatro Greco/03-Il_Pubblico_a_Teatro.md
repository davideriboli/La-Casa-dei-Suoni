Al di là del mito - ancora oggi molto diffuso - che ha sempre considerato questi teatri degli autentici gioielli di perfezione acustica, gli studiosi sanno bene che in questi grandi edifici la voce doveva per forza di cose risultare molto indebolita sia per le considerevoli distanze in gioco, sia per l’assorbimento acustico generato dalla presenza di migliaia di persone nonché dal rumore antropico da esse prodotto.

Per comprendere al meglio l’argomento, almeno per gli occhi e l’udito dell’uomo moderno, è necessario riferirsi a quello che anticamente poteva ritenersi una “buona percezione acustica” nonché ad una forma di spettacolo - la tragedia in particolare - che non richiedeva una comprensione del messaggio sonoro così come la intendiamo oggi: le tragedie dell’età classica non erano testi destinati alla lettura, ma alla _rappresentazione_ nel senso più ampio e _spettacolare_ del termine.

In occasione delle rappresentazioni, che iniziavano all’alba e terminavano al tramonto, gli spettatori mangiavano, bevevano, discutevano dello spettacolo, delle prestazioni degli attori o dello stupore provato per i nuovi _effetti speciali_ proposti dall’autore di turno.

Lo spettacolo era insomma un momento molto vivo e partecipato che rappresentava anche una favorevole opportunità politica per Atene che in tali occasioni poteva sfoggiare al mondo la sua grandezza, la sua ricchezza e la sua supremazia culturale.

Ma contrariamente a quanto si potrebbe pensare: _il pubblico non assisteva passivamente agli spettacoli: le sue reazioni erano sempre molto rumorose, sia se il dramma era di suo gradimento che in caso contrario. Gli spettatori potevano fischiare, sibilare, schiamazzare … se non avevano apprezzato la recitazione degli attori potevano lanciare oggetti di ogni genere (fichi, chicchi d'uva, olive). Spesso scoppiavano tafferugli tra i sostenitori di due poeti o di due attori; in questi casi, era necessario l'intervento di alcuni sorveglianti dotati di bastoni che avevano il compito di mantenere l'ordine_.[^1]

Ma allora come si ascoltava in queste condizioni?

Occorre subito dire che la trama di massima della tragedia era nota ai greci che arrivavano “preparati” allo spettacolo e potevano quindi concentrarsi maggiormente sulle novità introdotte da una nuova “messa in scena” piuttosto che sul testo: quello che veramente interessava al pubblico era vedere come l'autore risolveva l’azione drammatica.

La comprensione del testo era comunque facilitata anche dal coro che _usava spiegare l'azione e l'intreccio della trama, e poiché le loro voci potevano essere concentrate in punti particolari oppure distribuite attorno all'orchestra, possiamo dedurre che siano serviti acusticamente sia come cluster di altoparlanti raggruppati che come sistema a diffusione multipla secondo i criteri di un moderno impianto di amplificazione elettroacustico._[^2]

Sulla base delle informazioni disponibili gli esperti in acustica hanno formulato diverse ipotesi riguardo la reale efficacia degli antichi teatri greci, e per molti studiosi risulta piuttosto difficile attribuire a questi edifici prestazioni sonore prodigiose o addirittura scientificamente incomprensibili.

Così come si usa fare per le ipotesi archeologiche o per gli studi sulla struttura formale della tragedia greca, anche per l’acustica di questi teatri è necessario un approccio analitico approfondito e contestualizzato che, nonostante tutte le incertezze del caso, sia possibilmente scevro da giudizi precostituiti.

[^1]: G. Guidorizzi, _Introduzione al teatro greco_.
[^2]: G. C. Izenour, _Theater Design_.