Rispetto a quello greco, gli elementi più rilevanti del teatro romano riguardano la composizione formale che crea un insieme architettonico unitario saldando la cavea per il pubblico (quasi sempre emiciclica) alla scena degli attori, raccordandone la parte superiore tramite un colonnato _porticus in summa cavea_ che si ergeva allo stesso livello della scena.

Costruito in prevalenza su terreno pianeggiante, il teatro si erge in altezza sopra archi imponenti e propone una monumentale _scaenae frons_ riccamente decorata con nicchie, statue e colonne, sopra la quale è presente una tettoia con la funzione di proteggere dalla pioggia sia i decori sottostanti sia gli attori stessi.

Il palcoscenico o _proscaenium_, più basso rispetto a quello greco, diviene più largo e profondo mentre l’antica orchestra per il coro, peraltro dismessa da tempo dalla propria funzione originale anche in Grecia, è ora destinata ad accomodare autorità e notabili, o all’occorrenza riempita d’acqua per balletti acquatici, ricostruzioni di battaglie navali o spettacoli gladiatorii.

Tra le altre innovazioni abbiamo una tenda frontale detta _auleum_ che poteva sollevarsi da una fossa ricavata nel tavolato del palcoscenico che copriva la scena durante il cambio delle decorazioni: in sostanza una sorta di sipario ante litteram per i “cambi scena”.

Né mancavano i comfort per gli spettatori, come la possibilità di coprire l’intera cavea con un telone detto _velum_ _o_ _velarium_ per proteggere il pubblico dal caldo estivo o le _sparsiones_ testimoniate da Seneca[^1], da Lucrezio[^2] e da Marziale[^3],_ ossia pioggerelline artificiali profumate con acqua di rosa e zafferano che avevano lo scopo di “_profumare l’arena, rendere più sopportabile la calura del giorno agli spettatori accaldati e mitigare gli odori acri della folla assiepata_”.

Le sparsiones erano abitualmente annunciate tramite un avviso scritto che veniva affisso nei luoghi più frequentati della città, come quello rinvenuto a Pompei che recita _venatio, athletae, sparsiones, vela erunt_ ovvero _lo spettacolo si comporrà di una caccia alle fiere e di un'esibizione di lotta fra atleti; vi sarà un'irrorazione di acqua odorosa e una tela sarà tesa al di sopra degli spettatori per ripararli dal sole_. Una tale raffinatezza non era certamente parte indispensabile dello spettacolo, ma sottolineava la munificenza ed il prestigio dell’organizzatore che in tal modo acquisiva maggiore popolarità.

“_Il teatro romano, sebbene la sua struttura muraria presentasse ancora l'aspetto di un edificio all'aperto, si andava avvicinando ai teatri coperti del periodo moderno_”.[^4]

I primi teatri stabili di Roma che definiscono il _tipo_ romano furono tre: il teatro di Pompeo, quello di Marcello e quello di Balbo, tutti edificati a breve distanza di tempo l’uno dall’altro e in un momento di crisi particolarmente delicato per la politica romana.

[^1]: Seneca, _Le Naturales quaestiones_.
[^2]: Lucrezio, _De rerum natura_.
[^3]: Marziale, _Liber de spectaculis_.
[^4]: A. Nicoll, _Lo spazio scenico_.