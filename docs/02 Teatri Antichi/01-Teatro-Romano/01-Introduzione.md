Il modello architettonico del teatro greco si affermò rapidamente e si diffuse ovunque nel mondo ellenico, Italia e sue province comprese.

Tuttavia a Roma il teatro “stabile” arrivò piuttosto tardi rispetto alle province italiche: esisteva infatti una legge che proibiva la costruzione di teatri in pietra nell’Urbe perché ritenuti causa di degenerazione dei costumi e di potenziali sommosse; per questo il Senato impose che i teatri fossero lignei, provvisori e connessi ad una qualche manifestazione religiosa.

Nella sua _Naturalis Historia_ Plinio il Vecchio descrive due grandi teatri provvisori in legno; il primo realizzato nel 58 a.C. dall’Edile Marco Emilio Scauro (_theatrum Scauri)_ capace di contenere 80.000 spettatori seduti e con scena ornata da tremila statue di bronzo e da 360 colonne disposte in tre ordini, il primo dei quali aveva colonne di marmo, il secondo colonne di cristallo e l'ordine superiore colonne in legno dorato.

Il secondo è il celebre doppio teatro girevole costruito nel 52 a.C. da Gaio Scribonio Curione che "_fece realizzare quasi prossimi due grandissimi teatri in legno, sospesi entrambi al movimento ed al sostegno che garantivano i cardini su cui poggiavano. Lo spettacolo antimeridiano dei giochi avveniva con i due teatri tra loro opposti di maniera che le scene non si disturbassero reciprocamente con i loro suoni; quindi repentinamente si facevano ruotare i teatri […] Curione realizzava in tal modo un Anfiteatro e dava il via allo spettacolo dei giochi dei gladiatorii […] Cosa mai si dovrebbe di più ammirare in tutto questo, l'inventore o l'invenzione, l'architetto o chi fece fare la struttura, chi ardì pensare ad un meccanismo del genere o a chi ordinò di realizzarlo?_”.

**DISEGNO/SCHIZZO DEL TEATRO GIREVOLE DI CURIONE**

Il resoconto di Plinio appare un po’ esagerato e si può essere ragionevolmente d’accordo con Pierre Patte che nella sua _Storia e descrizione de' principali teatri antichi e moderni_ mette in dubbio le affermazioni di Plinio riguardo la magnificenza delle decorazioni e la capienza del primo, così come la reale funzionalità pratica del secondo.

A Roma le rappresentazioni sceniche non avevano un effettivo rapporto con la religione perché i romani non erano interessati alla tragedia, alla quale preferivano la commedia di Titanio, Afranio, Atta, o dei più celebri Plauto e Terenzio.

Gli spettacoli erano osceni e pieni di satira contro i politici e il pubblico era abituato a manifestarsi rumorosamente con grida, tamburi, battere di piedi e fischi. I teatri potevano insomma scatenare disordini, tant’è vero che a Roma, per un certo periodo, era fatto obbligo agli spettatori di assistere in piedi alle rappresentazioni teatrali e che tale obbligo fu ribadito per decreto dal Senato nel 154 a.C.[^1].

Una proibizione scaturita probabilmente a seguito del primo tentativo di edificare un teatro in pietra operato proprio nel 154 a.C. grazie all’iniziativa dei censori C. Cassio Longino e M. Valerio Messala, teatro che però fu prontamente demolito per ordine del Senato poco dopo la sua costruzione (o forse in corso d’opera) sempre a causa della presunta pericolosità per i costumi e l’austerità morale dei romani.

Il divieto non riguardava però le province dove furono invece edificati numerosissimi teatri stabili, cioè in pietra, o modificati quelli greci esistenti secondo il cosiddetto _tipo_ greco-romano, ovvero un modello ispirato all’architettura greca ma declinato secondo il gusto e le esigenze romane che costituisce l’immediato precedente del _teatro romano_ che assumerà un’identità propria e ben definita proponendo elaborate soluzioni tecniche ed architettoniche che porteranno importanti migliorie anche sul piano acustico.

[^1]: Tacito, _Ann. XIV 20_.