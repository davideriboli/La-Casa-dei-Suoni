È opinione comune che per la chiarezza della parola sia necessaria una breve riverberazione ambientale, tuttavia questa riduce l’intensità del suono che a sua volta limita l’intelligibilità del messaggio vocale oltre una certa distanza fisiologica: va da sé che, a teatro occupato, la voce dell’attore poteva raggiungere gli spettatori quasi esclusivamente in forma diretta con tutte le limitazioni che questo comporta, senza considerare il naturale rumore di fondo e il rumore antropico causato da un simile assembramento!

D’altra parte una certa difficoltà uditiva, comune peraltro a tutti i teatri all'aperto, ci è confermata dalla notevole prestazione vocale richiesta agli attori, sempre scelti tra i più dotati e preparati, i quali affinavano le proprie qualità vocali con diete, gorgheggi ed esercizi di vario tipo e misurando le cadenze della recitazione per ottenere la miglior propagazione e potenza vocale possibile.

“_Potenza e chiarezza della voce erano, nei grandi teatri a cielo aperto dell'antichità, requisiti imprescindibili; ed inoltre capacità di modulazione, resistenza, abilità nel canto e persino agilità fisica, necessaria quest'ultima per i movimenti di danza che potevano accompagnare le performances liriche. Non tutti si dimostravano all'altezza dell'arduo impegno: Sofocle, ad esempio, dopo aver egli stesso calcato le scene, dovette rinunciarvi per l'inadeguatezza della sua voce_”[^1].

Ed anche sulle famose maschere che si presume servissero per amplificare la voce vi sono molti dubbi: studi recenti hanno dimostrato che sia la forma della bocca che il materiale con cui le maschere erano realizzate (lino e cartapesta gessata, legno, cuoio, sughero) lo escluderebbero. Le maschere erano manufatti necessariamente leggeri che dovevano essere indossati per lungo tempo e verosimilmente con una certa comodità.

Inoltre le simulazioni sulla funzione di “guida d’onda” per indirizzare l’energia vocale in una direzione precisa dimostrano che il loro eventuale uso avrebbe sicuramente prodotto un certo incremento dell’energia sonora, ma in maniera molto direttiva e a discapito di quella laterale nonché una sensibile distorsione timbrica della voce[^2].

Al più si potrebbe azzardare l’ipotesi che, una volta sperimentato il meccanismo risonante, l’effetto _cavernoso_ prodotto dalla maschera del periodo più tardo possa essere stato saltuariamente utilizzato per caratterizzare la voce di alcuni personaggi tragici o per accentuare gli effetti spettacolari che producevano, ad esempio, le celebri maschere colorate e terrificanti di Eschilo.

Ma al di là di tutto la maschera permetteva all’attore, o meglio al personaggio interpretato, di essere immediatamente riconoscibile dal pubblico più lontano nonché d’interpretare più ruoli: era un messaggio simbolico importante e necessario, funzionale insomma alla drammaturgia della tragedia e a sostegno di questa tesi possiamo osservare che anche i coreuti la indossavano proprio per le medesime ragioni sceniche e non già per amplificare la propria voce.

[^1]: M. Di Marco, _La tragedia greca_.
[^2]: G. C. Izenour, _Theater Design_.
