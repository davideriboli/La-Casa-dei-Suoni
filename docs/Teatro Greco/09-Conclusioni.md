Al giorno d’oggi il fenomeno dell’eco è la prima cosa che occorre evitare in qualunque progettazione acustica perché considerato come il maggiore responsabile del degrado del segnale.

Risulta tuttavia difficile stabilire con certezza se questi echi che oggi noi consideriamo come difetti inaccettabili, fossero in realtà intesi come tali dai progettisti del tempo. Di questi problemi se ne parlerà solo qualche secolo più tardi grazie a [Marco Vitruvio Pollione](https://it.wikipedia.org/wiki/Marco_Vitruvio_Pollione) laddove, nel suo _De Architectura_, definisce l’eco come un fenomeno da evitare perché disturbante per la chiara percezione della parola, raccomandazione probabilmente dedotta dall’osservazione del Teatro di Pompeo che era immenso e sontuosamente rifinito col marmo.

Possiamo allora ipotizzare che un rinforzo sonoro, di qualunque natura esso fosse, potesse essere ritenuto - tutto sommato - più utile che dannoso per l’amplificazione naturale della voce?

L’osservazione di una singola misura non è certamente esaustiva per lo studio di fenomeni acustici così complessi, tuttavia si è rivelata stimolante sia perché ha trovato buoni riscontri con studi precedenti di altri ricercatori, sia perché potrebbe incoraggiare nuove direzioni per future ricerche.

L’analisi ha confermato e approfondito il contenuto spettrale di chiara natura armonica del teatro di Epidauro ed ha rilevato il fenomeno del _pitch shifting_ della risposta impulsiva che genera un vero e proprio cambio d’intonazione di circa un semitono. Ancorché interessanti per lo studioso, entrambi i fenomeni esaminati non motivano tuttavia la presunta qualità acustica del teatro perché – una volta occupato da circa 14.000 spettatori – è ragionevole supporre che tali potenziali benefici venissero pressoché annullati. Infine è stato osservato che sussistono particolari analogie tra l’acustica di Epidauro e l’antico sistema di riferimento musicale impiegato dapprima in Grecia, e poi in tutta l’area ellenica.

Potrebbe certamente trattarsi di una coincidenza tuttavia, in un momento storico di notevole splendore che ha prodotto un’eccezionale crescita spirituale, filosofica e scientifica, è lecito ipotizzare che l’organizzazione sistematica della musica che, da Pitagora in avanti, ha messo ordine al sistema musicale greco organizzandolo in modo _finito_ e comune a tutti i musicisti, abbia stimolato speculazioni filosofiche e matematiche che hanno coinvolto anche l’architettura, ed in particolar modo quella dei teatri.

Probabilmente i greci hanno saputo sfruttare abilmente le linee acustiche e visuali secondo il concetto del _sento ciò che vedo,_ armonizzando altrettanto mirabilmente le esigenze dello spettacolo con la notevole capienza di questi teatri e con i limiti fisiologici del nostro sistema uditivo attraverso un percorso cognitivo basato su un “lungo processo di tentativi ed errori”[^1].

Allo stato delle nostre conoscenze possiamo solo concludere che i fenomeni acustici erano ben noti ai greci e che la forza ed il fascino di questo teatro risiede forse in poche ma essenziali qualità, come semplicità, funzionalità e razionalità applicate ad un ammirevole processo deduttivo.

Ma la fama che da sempre avvolge questo teatro e la sua presunta perfezione acustica non potrebbe anche essere riconducibile ad una progettazione matematico/musicale del teatro? È solo un’ipotesi affascinante o il Teatro di Epidauro è stato volutamente costruito in accordo col sistema musicale pitagorico?

[^1]: M. Barron, _Auditorium Acoustics and Architectural Design_.
